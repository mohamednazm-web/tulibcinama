\nكیم كی-دوك، لە ٢٠ی كانوونی یەكەمی ساڵی ١٩٦٠ لە بۆنگووای باشوری كۆریا لەدایكبووە، لە تەمەنی نۆ ساڵیدا بەھۆی كێشە و سەختی باری داراییەوە لەگەڵ خانەوادەكەیدا بەرەو سیئۆل گەشت دەكەن، لە تەمەنی ١٦ ساڵییشدا واز لە خوێندنگە دەھێنێت و لە كارگەیەكدا دەست دەكات بە كاركردن، تەمەنی بیستەكانیشی بە خزمەتی سەربازی و كاركردن لە پەرستگادا بەسەر دەبات كە ھاوكاری نابیناكانی دەكرد، تەنانەت لە بواری ئامۆژگاریكاری دینی قەشە دەخوێنێت بەڵام تەواوی ناكات و سەركەوتوو نابێت تێیدا، لە تەمەنی منداڵییەوە ئارەزووی لە ھونەرە جوانەكان دەبێت و لەكۆتاییدا خەونەكەی بە دی دەھێنێت و لەنێوان ساڵانی (١٩٩٠-١٩٩٣) لە كۆلێژی ھونەرە جوانەكانی پاریسدا ئەو بوارە دەخوێنێت و وەكو ھونەرمەندی سەرشەقام كار دەكات. ئەو كارەش تاكە ڕێگا بوو بۆ پەیدا كردنی بژێوی ژیانی.
        ‎ئەو بارودۆخە سەختانەی كە كیم كی-دوك لە تەمەنی منداڵییەوە ھەتاكو بەردەوامیی ژیانی پێیاندا تێپەڕیووە كاریگەرییان لەسەر ڕەوتی ژیان و فیلمسازییەكەی كردووە و بەڕوونی بە كارەكانییەوە دەبینرێن.‎یەكێك لە شتە نامۆكانی ژیانی ئەم فیلمسازە ئەوەیە كە بۆ یەكەمین جار لە تەمەنی ٣٢ ساڵیدا دەبێت كاتێك لە فەڕەنسا تەماشای فیلم دەكات؛ چونكە لەو بڕوایەدا بوو كە فیلم و سینەما بۆ كەسە ڕۆشنبیر و دەوڵەمەندەكانن و بەدڵنیاییەوە خۆی بە یەكێك لەوان نەدەژمارد. ئەو یەكەم فیلمەش كە تەماشای كرد و زۆر كاریگەری بەسەریەوە ھەبوو (The Silence Of The Lambs-1991) بوو، پاشان (Leos Carax-1991)، كە ئەم فیلمانەش بەوە ناسراون ھەمیشە ھاندەرن بەوەی خوێندكارەكانی باكوری كۆریا ژیانیان بە سینەماوە پەیوەست بكەن.‎پاشان دەگەڕێتەوە بۆ باكوری كۆریا و بڕیار دەدات وەكو سیناریۆنووس دەست بە كاركردن بكات، لە كێبڕكێیەكدا كە لە لایەن ئەنجوومەنی كۆریای فیلمەوە ڕێكخرابوو؛ ساڵی ١٩٩٥ سیناریۆیەك دەنووسێت و لە كێبڕكێكەدا براوە دەبێت و یەكەم خەڵاتی خۆی دەباتەوە، پارەی ئەم خەڵاتەش بۆ بەرھەم ھێنانی فیلمی (Crocodile-1996) تەرخان دەكات. لەو كاتەشەوە ھەتاكو ساڵی ٢٠٠٨ ساڵانە لایەنی كەم فیلمێكی بەرھەم دەھێنا. ‎ساڵی ٢٠١١، پاش ماوەیەكی زۆر دیار نەبوونی لە بواری فیلمسازیدا؛ بە فیلمی (Amen) دەگەڕێتەوە، ھەمان ساڵ بە فیلمە دۆكیۆمێنتارییەكەی (Arirang) خەڵاتی باشترین فیلم لە فێستڤاڵی كاندا دەباتەوە، ئەم فیلمە بەتەواویی لە لایەن خۆیەوە بەرھەم ھێنرا، ھەر لە كاری نووسینی سیناریۆكەوە ھەتاكو كاری دەرھێنان و كامێرا و دەستكاریكردن و ئەكتەری پاڵپشت. یەكێك لە فیلمە ھەرە تایبەتەكانی ژیانی فیلمسازەكەیە؛ (Arirang) گۆرانییەكی كۆرییە كە خەڵكی لە كاتی خەمباری و دڵخۆشیشدا دەیچڕن، پردێكە لەنێوان ڕابردوو و ئێستای فیلمسازەكەدا.‎ساڵی ٢٠١٢ش بە فیلمی (Pieta) خەڵاتی Golden Lion لە فێستیڤاڵی فیلمی ڤێنس دەباتەوە و براوەی ٥ خەڵاتی ئەكادیمی بوو، ئەمەش یەكەم فیلمی كۆری بوو كە خەڵاتی باشترین فیلم بباتەوە لە میانەی سێ فێستیڤاڵی نێودەوڵەتی فیلمدا لە ڤێنس و بەرلین و كاندا.‎ساڵی ٢٠١٤ لە دوو فێستڤاڵی جیاوازی فیلمدا خەڵاتی باشترین دەرھێنەر بۆ دوو فیلمی جیاواز دەباتەوە، لە فێستیڤاڵی نێودەوڵەتی فیلم لە بەرلین بۆ فیلمی (Samaritan Girl/ 2004) و لە فێستیڤاڵی فیلم لە ڤێنس بۆ فیلمی (Iron-3/ 2004). كیم كی-دوك یەكێكە لە گرنگترین و كاریگەرترین فیلمسازەكانی ھونەری-سینەمایی باكوری كۆریا، فیلمەكانی براوەی خەڵاتە جیاجیاكانی فێستیڤاڵە سینەماییە ئەوروپییەكان بوون، بەڵام لە وڵاتەكەی خۆیدا ئەم سەركەوتنانەی نەبووە و بگرە بە شكستخواردوو ھەژمار دەكرێت، خەڵكانی كۆریا بەوە ناوی دەبەن كە فیلمەكانی ترسناك و مەترسیدار و تۆقێنەر و لە ھەمان كاتدا زۆر ئەوروپییانەن، پێدەچێت ھۆكارەكەشی شێواز و ڕەوتی كاركردنی دەرھێنەرەكە بێت كە بە تەواوی جیاوازە لە دەرھێنەرە كۆریاییەكانی دیكە و پەیوەندی بە باس و بابەتی فیلمەكانییەوە ھەبێت.
        سیناریۆی سەرجەم فیلمەكانی خۆی نووسیوونی و تەنانەت ھەندێكجار بەبێ سیناریۆ وێنەگرتنی فیلمەكانی بە ئەنجام گەیاندووە، بۆ نموونە فیلمی (Spring, Summer, Fall, Winter...And Spring)، ھەروەھا زۆرجار لە ناوەڕاستی كاری وێنەگرتندا ھەڵدەستا بە گۆڕینی سیناریۆكان؛ ئەمەی بەپێویست دەزانی بۆ زیندوێتی فیلمەكانی و ھەوڵی دەدا لە شێواز و ستایڵی دەرھێنەرانی شەپۆلی نوێی فەڕەنسی نزیك ببێتەوە. فیلمەكانی پڕن لە دیمەنی توندوتیژیی و بە پێچەوانەی دەرھێنەرە كۆریاییەكانی دیكەوە ھەرگیز شەرمی لەوە نەكردووە كە كێشەكانی كۆمەڵگای كۆریا بھێنێتە نێو فیلمەكانییەوە و بیانخاتە ڕوو. بەگشتی پاڵەوانانی فیلمەكانی كەسانی لە چین نزم و مامناوەندەكانن و لەبارەی ئەو كەسانەوە فیلم دروست دەكات كە بیر ناكەنەوە، لەم بارەیەوە كیم كی-دوك دەڵێت: بۆیە لە بارەی ئەم كەسانەوە فیلم دروست دەكەم؛ چونكە دەمەوێت بینەران بیر لەوە بكەنەوە كە ھەر بەڕاستی ژیان چۆنە. پاڵەوانەكانی كەم قسە دەكەن و بە ڕەفتارەكانیان ھەستەكانیان دەردەبڕن، بۆئەوەی لێیان تێبگەیت پێویست ناكات گوێ لە وشەكانیان بگریت؛ بەڵكو سەرنجدان لە ڕەفتار و جووڵەكانیان ناخ و بیركردنەوەكانیان پیشان دەدات، نواندنكارەكانی كەسانێكی كەم قسە و بێدەنگن بەھۆی ئەو كارەسات و ئازارانەوە كە لە ڕابردوودا ئەزموونیان كردووە