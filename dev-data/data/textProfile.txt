ستانلی کوبریك؛ فیلمساز و سیناریۆنووس و وێنەگر و بەرھەمھێنەرێکی ئەمێریکی بوو، لە ٢٦ی تەمموزی ساڵی ١٩٢٨ لە یەکێك لە نەخۆشخانەکانی "مانھاتن"ی "نیویۆرك" لە خانەوادەیەکی جوولەکە لەدایکبووە، بە یەکێك لە کاریگەرترین فیلمسازەکانی مێژووی سینەما دادەنرێت.
فیلمەکانی بە زۆری لە ڕۆمان و کورتە چیرۆکەکانەوە وەرگرتووە و تێکەڵ بە ژانەری ئەدەبیی کردوون، ھەروەھا فیلمەکانی بە ڕیالیزمیی و سینەماتۆگرافی ناوازە و میوزیکە بیرھێنەرەوەکانی دەناسرێنەوە.
کوبریك یەکەم منداڵی "یاکوب لیۆنارد کوبریك"ی باوکی و "سادێ گێرترود کوبریك"ی دایکی بوو؛ خاوەنی یەك خوشك بوو بە ناوی "باربارا کوبریك"، یەکەم ھاوسەرگیری ژیانی لە ساڵی ١٩٤٨ و لە تەمەنی ١٩ ساڵیدا لەگەڵ "توبا مێتز" ھاوڕێی خوێندنگەی دواناوەندیی ئەنجام دەدات، بەڵام سێ ساڵ دواتر "١٩٥١" جیادەبنەوە، پاشان ساڵی ١٩٥٥ بۆ جاری دووەم و لەگەڵ سەماکار و دیزاینەرێکی شانۆیی ئوستورالیی بە ناوی "ڕوث سۆبۆتکا" ھاوسەرگیری دەکات، کە لە بەشێکی کورتی فیلمێکی کوبریکدا (The Killer Kiss 1955) وەکو سەماکەرێکی بالێ دەردەکەوێت و ساڵی ١٩٥٧ جیادەبنەوە، لە ماوەی بەرھەمھێنانی فیلمی ( Paths Of Glory 1957)دا کوبریك ئاشنای خانمە ئەکتەری گەنجی ئەڵمانی "کریستیان ھارڵان" دەبێت کە لە فیلمەکەدا لە ڕۆڵێکی کەمدا دەردەکەوێت و ساڵی ١٩٥٨ ھاوسەرگیری دەکەن و بۆ ماوەی چل ساڵ و ھەتاوەکو دواساتەکانی ژیانی کوبریك ھەر پێکەوە دەمێننەوە، ھەروەھا سەرەڕای "کاثرینا"ی کچە شەش ساڵانەکەی خۆی؛ لەگەڵ کوبریکدا دەبنە خاوەنی دوو کچ "ئانیا و ڤیڤان".