ساڵی ١٩٦١ و بەھۆی ڕوودانی تاوانەکارییە بەردەوامەکانی ئەمێریکا و جیاوازیی کارەکانی لەگەڵ دۆگلاسەکاندا؛ کوبریك بەرەو بەریتانیا دەڕوات، کە زۆربەی کاتەکانی ژیان و پیشەکەی لەوێ بەسەردەبات، لەگەڵ ھاوژینەکەیدا کریستینا؛ شوێنی ژیان و کاریان لە ھێرتفۆردشەیر دادەمەزرێنن و لەوێدا بە ئاسوودەیی نووسین و دەستکاریی و گەڕان و وردەکاریی فیلمەکانی ئەنجام دەدات، یەکەم بەرھەمەکانی لە بەریتانیا بە ھاوکاری پیتەر سێڵەر بە ناوەکانی (Lolita 1962) و (Dr Strangelove 1964 کە بە یەکەم فیلمی کۆمیدیای ڕەش دادەنرێت) بەرھەمھێنا.
ستانلی کوبریك لەپێناو بەرھەمھێنانی فیلمی باشدا ھەمیشە لە ماوەی پڕۆسەی دروستکردنی فیلمەکاندا و کارکردنی لەگەڵ ستافی فیلمەکاندا؛ خۆی ئەرکی چاودێری وردی دەگرتە ئەستۆ، لە دەرھێنان و نووسین و دەستکاریکردنیشەوە ئامادەکردنی فیلم بۆ پیشاندان، لە نزیکەوە ئاگاداریی ھەنگاو بە ھەنگاو دەبوو، ھەروەھا چەندین جار داوای دەکرد ھەمان دیمەن جارێکی تر و جارێکی تر و چەندین جاری تریش وێنە بگیرێتەوە، ئەمەش ھەمیشە دەبووە ھۆی ناکۆکی و دەمەقاڵێ لەگەڵ ئەکتەر و ئەکترێسەکانیدا، سەرەڕای ئەمانەش فیلمەکانی کوبریك ڕەوتێکی نوێی فیلم و سینەماتۆگرافییان ھێناوە نێو سینەماوە، ڕیالیزمی زانستیی و کاریگەرییە نوێ و بینراوەکانی فیلمی (2001 A Space Odyssey) کە ساڵی ١٩٦٨ بەرھەمی ھێنا؛ خەڵاتی ئۆسکاری بۆ بردەوە، ھەروەھا بە فیلمی (The Shining 1980) بوو بە یەکەم ئەو دەرھێنەرانەی تەکنیکی Steadicam بەکاربھێنێت بۆ وێنەگرتنێکی جێگیر.
لە کاتێکدا زۆربەی فیلمەکانی ھەمیشە جێی سەرنجی ورد و مشتومڕ بوون ساڵی ١٩٧١ بە بەرھەمھێنانی فیلمی (A Clockwork Orange) زیاتر سەرنجی بینەر و ڕەخنەگرانی ڕاکێشا بەو دۆخە شێتیی و ڕقاوییەی لە کاراکتەری فیلمەکەدا بەرجەستەی کردووە.