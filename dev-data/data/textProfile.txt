لە سەرەتادا دیمەنەكانی فیلمەكە ڕەش و سپین، كامێراكە بە شەقام و ماڵ و باڵەخانەكانی بەرلیندا دەسوڕێتەوە و دیمەنی خەڵكی بەرلین و خەم و كێشە و ناڕەحەتییەكانیان دەگوازێتەوە، وردە وردە دیمەنەكان لە ڕەش و سپییەوە دەگۆڕێن بۆ ڕەنگاوڕەنگ و دایەلۆگەكان دەبن بە ھۆنراوە، ھەریەكە لە زمانەكانی (ئەڵمانی و ئینگلیزی و ئیسپانی و ژاپۆنی و فەڕەنسی و توركی و عیبریی) لە فیلمەكەدا بەكارھاتووە، بە ڕەنگ گۆڕانی فیلمەكەشدا بۆمان دەردەكەوێت كە فریشتەكان دنیا بە ڕەنگی ڕەش و سپی دەبینن و لە چاوی ئەوانەوە دنیا تەنھا دوو ڕەنگە، بەڵام لە چاوی مرۆڤەكانەوە دنیا ڕەنگاوڕەنگە و پاش گۆڕانی دامێل لە فریشتەوە بۆ مرۆڤ فیلمەكە دابەش دەبێت بۆ دوو لایەنی جیا؛ دنیای كاسێڵ بە ڕەش و سپی و  دنیای دامێڵ بە ڕەنگاوڕەنگ.